มีบางท่านเข้าใจคลาดเคลื่อนว่าความผิดตามมาตรา 112 ควรให้ผู้เสียหายดำเนินคดีด้วยตนเอง โดยเห็นว่าการที่ให้ใครก็ได้ไปแจ้งความเป็นสิ่งไม่ถูกต้อง  

ความจริงแล้ว ตามหลักกฎหมาย ความผิดอาญาต่อแผ่นดินหรือความผิดที่ยอมความไม่ได้ "ประชาชนทุกคน" มีสิทธิที่จะ "กล่าวโทษ" เพื่อให้ภาครัฐคือตำรวจและอัยการดำเนินคดีได้เสมอ (คงมีเพียงความผิดต่อส่วนตัวหรือความผิดอันยอมความได้เท่านั้นที่กฎหมายจำกัดให้เฉพาะผู้เสียหายโดยตรงเป็นผู้ดำเนินคดีด้วยตนเอง)

มาตรา 112 เป็นอีกความผิดหนึ่งซึ่งเป็นความผิดอาญาต่อแผ่นดิน (รัฐคือผู้เสียหาย) กล่าวอีกนัยก็คือเป็นความผิดต่อส่วนรวม ที่ไม่ต่างไปจากความผิดฐานฆ่าผู้อื่น ความผิดฐานลักทรัพย์ ปล้นทรัพย์ หรือฐานพรากผู้เยาว์ ฯลฯ ทั้งนี้เพราะเมื่อใครก็ตามไปฆ่าคนอื่น-ลักปล้นทรัพย์ หรือพรากผู้เยาว์คนในสังคม ย่อมก่อให้เกิดความไม่ปลอดภัยแก่ส่วนรวม จึงถือเป็นความผิดที่กระทำต่อทุกคนในสังคม ดังนั้น แม้ไม่ใช่ญาติผู้ตาย ไม่ใช่เจ้าของทรัพย์ ไม่ใช่บิดามารดาหรือผู้ปกครองของผู้เยาว์ แต่ก็มีฐานะเป็นสมาชิกในสังคม กฎหมายจึงให้สิทธิประชาชนทุกคนสามารถ "กล่าวโทษ" เพื่อให้ดำเนินคดีได้

ลองคิดดู... ถ้า นาย ก. ถูกฆ่าตาย แต่ไม่มีญาติเหลืออยู่เลยสักคน เราควรให้เขาตายฟรี? หรือหากมีใครพรากผู้เยาว์ไปข่มขืนกระทำชำเรา แต่พ่อแม่เด็กรับเงินอุดปากจึงไม่สนใจจะดำเนินคดี เราควรปล่อยให้นาย ก.ตายฟรี หรือปล่อยให้ผู้เยาว์ถูกข่มขืนโดยไม่มีคนในสังคมกล่าวโทษเพื่อให้ดำเนินคดีได้เลย จะดีหรือ????

คุณธรรมทางกฎหมายนี้คือหลักสากล