ฟังตั้งแต่ต้นจนจบ เข้าใจทั้งสองฝ่าย คุณเอ๋พยายามเสนอทางออกที่ปฏิบัติได้จริงในระยะสั้นที่ทำได้เดี๋ยวนี้ื ซึ่งคุณปิยบุตรก็เห็นด้วย เพราะว่าถ้าตั้งคณะกรรมการฯ ในแบบคุณเอ๋ว่า ไม่ว่าจะอย่างไรก็ตามสถานการณ์มันก็ดีกว่าที่พลเอกปย.ดำเนินการอยู่ในปัจจุบันนี้แน่นอน 

ผมเข้าใจทำไมคุณเอ๋และประชาชนคนไทยจำนวนมากถึงปิดประตูการแตะต้อง ม.112 แต่เหมือนคุณเอ๋จะมั่นใจในทางออกของตัวเองเกินไปว่าถ้าทำอย่างนั้นแล้วจะลดระดับความรุนแรงของความขัดแย้งลงได้ 

ซึ่งส่วนตัวผมมองว่ามันไม่จริงเลย คนเจเนอเรชั่นใหม่ที่ออกมาประท้วง พวกเขาไม่ได้มีความเชื่อในเรื่องสมมุติเทพ (หรือที่ยิ่งกว่าสมมุติเทพ) ในแบบที่คุณเอ๋คิด

และคุณเอ๋ก็คิดไปเองและพูดในรายการหลายครั้งประหนึ่งว่าคุณปิยบุตรสามารถโน้มน้าวเด็กรุ่นใหม่ที่ออกมาท้าทายสถาบันได้ 

โดยที่คุณก็รู้แหละ แต่คงไม่ได้เข้าใจเลยว่าเด็กรุ่นใหม่เหล่านั้นเขาเข้าถึงข้อมูลความรู้และมีความคิดเป็นของตัวเอง 

พวกเขาอาจจะฟังคุณปิยบุตรบ้าง แต่พวกเขาอาจจะไม่ได้เห็นด้วยกับคุณปิยบุตรทั้งหมดหรือแม้แต่จุดยืนของคุณปิยบุตรในเรื่องนี้ 

ถ้าปิยบุตรมีอิทธิพลต่อพวกเขาขนาดนั้น ผมว่าพวกเขาไม่แสดงออกมาตามอย่างที่คุณเห็นแน่นอน อาจจะมีอาจารย์ท่านอื่นๆ ทั้งที่ิอยู่ในไทย อเมริกา ญี่ปุ่น ฝรั่งเศส ฯลฯ มีอิทธิพลต่อกลุ่มเยาวชนที่คุณไม่เห็นด้วยมากกว่า

การที่คุณไม่เข้าใจความคิดของคนรุ่นใหม่ ไม่เข้าใจว่าประเด็นนี้มีความสัมพันธ์กับวิกฤตเศรษฐกิจและโรคระบาดยังไง ทั้งไม่สามารถแยกแยะสเป็กตรัมที่หลากหลายของฝั่งเสรีนิยมได้ 

ข้อเสนอของคุณเอ๋ผมจึงมองว่ามันยังห่างไกลกับคำว่า "ปฏิบัติได้จริง" และรักษา "ภราดรภาพ" มากนัก

ขณะที่คุณปิยบุตรก็พยายามอธิบายทั้งในเชิงหลักการและประวัติศาสตร์ว่า ม.112 ทั้งในการตีความและการบังคับใช้มันไม่ใช่ว่าแตะต้องไม่ได้ขนาดนั้น และอะไรที่เป็นเหตุให้สังคมต้องหันมาแตะต้องมัน 

คุณปิยบุตรพยายามหาทางออกทั้งระยะกลางและระยะยาว พยายามทำกฎหมายให้มีมาตรฐานในการบังคับใช้จริง มีความเสถียรและยั่งยืน แต่คนจำนวนมากในสังคมไทยยังปิดประตูกับทางออกแบบนี้ ไม่ว่าจะด้วยเหตุผลอะไรก็ตาม ผมคงไม่ขอพูดถึง

แต่ที่ผมอยากจะบอกคือเวทีในการแสดงความเห็นแบบนี้สำคัญอย่างยิ่งที่สังคมต้องช่วยกันรักษา เพืีอให้สังคมได้ฟังมุมมองความเห็นที่ต่างจากตน และได้เรียนรู้การอดทนอดกลั้น และวิธีการแสดงออกอย่างมีวุฒิภาวะ

ดังนั้นหลักการในเรื่องเสรีภาพในการแสดงออกอย่างให้เกียรติและมีความอดทนอดกลั้นควรจะได้รับการปกป้องและเรียนรู้จากทุกฝ่าย