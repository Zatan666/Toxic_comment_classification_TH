การทำตามข้อเสนอของคุณปิยบุตร เป็นเรื่องอันตรายยิ่ง เพราะจะนำไปสู่การนองเลือดครั้งใหญ่ในประเทศไทย อย่างยากที่จะหลีกเลี่ยงได้  นี่ไม่ใช่การพูดเกินจริง แค่ม็อบเยาวชนฝ่ายเดียว สถานการณ์ยังเป็นอย่างที่เห็น หากมีม็อบฝ่ายตรงข้ามจำนวนมากลงถนนประจัญหน้ากัน  ด้วยอารมณ์และความเกลียดชัง ของทั้งสองฝ่าย เชื่อว่าจะมีการปะทะกัน ทำร้ายเข่นฆ่ากัน อย่างรุนแรง ลุกลามกว้างขวาง บาดเจ็บล้มตายเป็นจำนวนมาก ลงเอยด้วยการยึดอำนาจรัฐประหาร และจะเป็นบาดแผลในใจของคนไทยทั้งแผ่นดิน ซึ่งยากที่จะเยียวยา ทั้งจะเป็นชนวนเหตุแห่งการแตกแยกของสังคมไทย จนไม่อาจสมานปรองดองกันได้อีก ในที่สุด ก็จะนำไปสู่การแทรกแซงจากชาติตะวันตก โดยอ้างเหตุสงครามกลางเมือง  ถึงตอนนั้น ประเทศไทยจะอยู่ในสภาพเลวร้ายตกต่ำที่สุดในรอบหลายสิบปี แม้จะพยายามฟื้นฟูให้กลับมาเป็นอย่างสถานการณ์ปัจจุบันวันนี้ ก็อาจเป็นไปได้ยาก เราไม่เชื่อว่า คุณปิยบุตรจะใสซื่อบริสุทธิ์ จนไม่คาดคะเนเล็งเห็นผลลัพธ์อันเลวร้าย ที่กล่าวมานี้ เราเพียงแปลกใจอย่างยิ่ง ที่คุณอรรถวิชช์ พยายามเสนอวิธีดับไฟ แต่ไฉน คุณปิยบุตรกลับดึงดันมั่นคงในการสุมไฟ